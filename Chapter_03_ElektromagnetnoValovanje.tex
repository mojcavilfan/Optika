\chapterimage{03_Polarizacija.jpg} % Chapter heading image

\chapter{Svetloba kot elektromagnetno valovanje}
V tem poglavju bomo prešli z geometrijskega  na valovni opis svetlobe in jo 
obravnavali kot elektromagnetno valovanje. Iz Maxwellovih enačb
bomo izpeljali valovno enačbo in poiskali njene rešitve.
Zapisali bomo energijski tok
in vpeljali polarizacijo elektromagnetnega valovanja. Na koncu
bomo zapisali še valovno enačbo v prevodni snovi in vpeljali 
kompleksni lomni količnik. 

\section{Valovna enačba v neprevodni snovi}
Obravnavajmo širjenje svetlobe po homogeni, izotropni in neprevodni snovi, 
v kateri ni prostih nabojev in električnih tokov. Na splošno elektromagnetno polje
opišemo z jakostjo  $\mathbf{E}$ in gostoto električnega polja $\mathbf{D}$
ter gostoto $\mathbf{B}$ in jakostjo magnetnega polja $\mathbf{H}$. Te vektorske
količine med seboj niso neodvisne. Za količine električnega polja velja:
\beq
\mathbf{D} = \varepsilon \varepsilon_0 \mathbf{E},
\label{eq:DE}
\eeq
pri čemer sta $\varepsilon$ dielektričnost (ali tudi električna permitivnost) in $\varepsilon_0$
influenčna konstanta z vrednostjo $\varepsilon_0 = 8,85 \times 10^{-12}~\si{As/Vm}$. 
Med količinami magnetnega polja velja zveza:
\beq
\mathbf{H} = \frac{\mathbf{B}}{\mu \mu_0},
\label{eq:HB}
\eeq
pri čemer je $\mu$ magnetna permeabilnost, konstanta $\mu_0$ pa je 
indukcijska konstanta z vrednostjo $\mu_0 = 4 \pi \times 10^{-7}~\si{Vs/Am}$.
Privzeli smo, da je snov izotropna, sicer bi morali $\varepsilon$ in $\mu$ pisati v 
tenzorski obliki. Prav tako smo privzeli, da so polja v snovi dovolj šibka, da
se snov odziva linearno. Nelinearen odziv, ki ga obravnava obširno področje
nelinearne optike, presega okvir te knjige.\footnote{~Glej npr. M. Čopič in M. Vilfan, 
{\it Fotonika}, Založba FMF, 2020.}

Količine elektičnega in magnetnega polja med seboj povezujejo Maxwellove
enačbe:
\boxeq{eq:Maxwell1}{
\nabla\times\mathbf{H} & =\frac{\partial\mathbf{D}}{\partial t}+\mathbf{j}_e,\\
\nabla\times\mathbf{E} & =-\frac{\partial\mathbf{B}}{\partial t}\label{eq:Maxwell2},\\
\nabla\cdot\mathbf{D} & =\varrho_{e}\label{eq:Maxwell3}, \\
\nabla\cdot\mathbf{B} & =0.\label{eq:Maxwell4}
}

Enačbe smo zaradi splošnosti zapisali v celotni obliki. Mi bomo 
obravnavali le primer, ko sta gostota električnega toka $\mathbf{j}_e$ in 
gostota prostih nabojev $\varrho_e$ enaki nič.  

\begin{remark}
Prvo od zapisanih Maxwellovih enačb imenujemo tudi Amp\`{e}rov zakon,
drugo Faradayev indukcijski zakon,
tretjo Gaussov zakon in četrto po analogiji Gaussov zakon za magnetno polje.
\end{remark}

Izhajamo iz enačbe~(\ref{eq:Maxwell2}) in na njej naredimo rotor:
\beq
\nabla \times \left(\nabla\times\mathbf{E}\right) =
\nabla \times \left(-\frac{\partial \mathbf{B}}{\partial t} \right)\!\!.
\label{eq:03_01}
\eeq
Levo stran enačbe preoblikujemo z upoštevanjem splošne zveze:
\beq
\nabla \times (\nabla \times \mathbf{E}) = \nabla (\nabla \cdot \mathbf{E}) - \nabla^2 \mathbf{E}.
\label{eq:03_02}
\eeq
Poglejmo prvi člen podrobneje. Jakost električnega polja $\mathbf{E}$ najprej  
izrazimo z $\mathbf{D}$ (enačba~\ref{eq:DE}), nato pa upoštevmo še Gaussov zakon 
(enačba~\ref{eq:Maxwell3}). Sledi:
\beq
\nabla \times (\nabla \times \mathbf{E}) = \nabla \left(\nabla \cdot 
\frac{\mathbf{D}}{\varepsilon \varepsilon_0}\right) - \nabla^2 \mathbf{E} = - \nabla^2 \mathbf{E}.
\label{eq:03_03}
\eeq
Na desni strani enačbe~(\ref{eq:03_01}) odvoda po kraju in času zamenjamo, 
saj sta neodvisna. Upoštevamo enačbo~(\ref{eq:HB}) in Amp\`{e}rov zakon (enačba~\ref{eq:Maxwell1}). Dobimo:
\beq
\nabla \times \left(-\frac{\partial \mathbf{B}}{\partial t} \right) = 
- \frac{\partial}{\partial t}\left(\mu \mu_0 \nabla
\times \mathbf{H}\right) = - \mu \mu_0 \frac{\partial}{\partial t}\frac{\partial \mathbf{D}}{\partial t}.
\label{eq:03_04}
\eeq
Izrazimo še gostoto električnega polja z jakostjo (enačba~\ref{eq:DE}) in izraz izenačimo z 
izračunano levo stranjo enačbe (enačba~\ref{eq:03_03}). Dobimo valovno enačbo:
\boxeq{eq:valovnaE}{
\nabla^2\mathbf{E} - \varepsilon \varepsilon_0 \mu \mu_0 \frac{\partial^2 \mathbf{E}}{\partial t^2} = 0.
}
Ponovimo še zapis leve strani valovne enačbe s komponentami:
\beq
\nabla^2 \mathbf{E} =  
\left[\begin{array}{c}
        \frac{\partial^2E_x}{\partial x^2} + \frac{\partial^2E_x}{\partial y^2} + \frac{\partial^2E_x}{\partial z^2}\\
        \frac{\partial^2E_y}{\partial x^2} + \frac{\partial^2E_y}{\partial y^2} + \frac{\partial^2E_y}{\partial z^2} \\
        \frac{\partial^2E_z}{\partial x^2} + \frac{\partial^2E_z}{\partial y^2} + \frac{\partial^2E_z}{\partial z^2}
      \end{array}\right]\!\!.
\label{eq:03_05}
\eeq
Valovno enačbo lahko izpeljemo tudi za gostoto magnetnega polja:
\begin{equation}
\nabla^2\mathbf{B} - \varepsilon \varepsilon_0 \mu \mu_0 \frac{\partial^2 \mathbf{B}}{\partial t^2} = 0.
\label{eq:valovnaB}
\end{equation}
V nadaljevanju bo naša naloga poiskati rešitve teh dveh valovnih enačb $\mathbf{E}(\mathbf{r},t)$
in $\mathbf{B}(\mathbf{r},t)$ kot funkciji kraja $\mathbf{r}$ in časa $t$ pri danih robnih pogojih.

\section{Ravno valovanje}
Najpreprostejša rešitev valovne enačbe je sinusno potujoče valovanje, ki ga zapišemo
v obliki:
\boxeq{eq:ravnival}{
\mathbf{E}(\mathbf{r},t) = \mathbf{E}_0 \cos \left(\mathbf{k}\cdot \mathbf{r} - \omega t + \delta\right) = 
\Re\left(\mathbf{E}_0 e^{i\mathbf{k}\cdot \mathbf{r} - i\omega t + i\delta}\right)
}
in 
\beq
\mathbf{B}(\mathbf{r},t) = \mathbf{B}_0 \cos \left(\mathbf{k}\cdot \mathbf{r} - \omega t + \delta\right) = 
\Re\left(\mathbf{B}_0 e^{i\mathbf{k}\cdot \mathbf{r} - i\omega t + i\delta}\right)\!\!.
\label{eq:ravnivalB}
\eeq
Pri tem nastavku sta amplitudi valovanja $\mathbf{E}_0$ in $\mathbf{B}_0$ konstantni, 
$\mathbf{k}$ označuje valovni vektor, 
$\omega$ krožno frekvenco in $\delta$ konstantno fazo
valovanja.

Poglejmo naprej krajevno in časovno odvisnost zapisane rešitve. Če se zaradi nazornosti 
omejimo na valovanje, ki potuje v smeri $z$, sinusno valovanje, ki ga opisuje 
enačba~(\ref{eq:ravnival}) preprosto narišemo. Ob danem trenutku (pri izbranem $t$) je odvisnost 
velikosti jakosti električnega polja od koordinate sinusna in prikazana na sliki~\ref{fig:03_sinus}.  

Vpeljemo valovno dolžino valovanja $\lambda$ kot krajevno periodo sinusnega vala. Potem s
slike razberemo zvezo $k\lambda = 2\pi$, ki jo uporabimo za izračun velikosti valovnega
vektorja, imenovanega tudi valovno število:
\boxeq{eq:valovnivektor}{
k = \frac{2\pi}{\lambda}.
}
Podobno lahko narišemo tudi sinusno odvisnost od časa na danem mestu (pri izbranem $z$).
Časovna perioda je $t_0$, namesto krožne frekvence pa pogosto uporabimo frekvenco valovanja,
za katero velja $\nu = 1/t_0 = \omega/2\pi$. 
\begin{figure}[!h]
\centering
\def\svgwidth{90truemm} 
\input{slike/03_sinus.pdf_tex}
\caption{Spreminjanje velikosti jakosti električnega polja vzdolž smeri $z$ pri ravnem valovanju 
ob nekem trenutku.}
\label{fig:03_sinus}
\end{figure}

Vrnimo se k nastavku (enačba~\ref{eq:ravnival}) in fazo oziroma
argument kotne funkcije označimo s $\phi$:
\beq
\phi = \mathbf{k}\cdot \mathbf{r} - \omega t + \delta.
\label{eq:03_06}
\eeq
Ploskve konstantne faze dobimo pri konstantnem $\phi$. Ob danem trenutku velja:
\beq
\mathbf{k}\cdot \mathbf{r} = \phi + \omega t - \delta = \mathrm{konst.}
\label{eq:03_08}
\eeq
Ta pogoj ni nič drugega kot enačba ravnine, pravokotne na vektor $\mathbf{k}$. Ploskve konstantne faze
oziroma valovne fronte so torej ravnine, ki so pravokotne na $\mathbf{k}$, žarki pa so premice, ki 
so vzporedne s $\mathbf{k}$. Zapisana rešitev predstavlja ravno valovanje.
\begin{figure}[ht]
\centering
\def\svgwidth{90truemm} 
\input{slike/03_ravnival.pdf_tex}
\caption{Najpreprostejša rešitev valovne enačbe je ravno valovanje, pri katerem so ploskve konstante
faze (valovne fronte) ravnine, pravokotne na valovni vektor $\mathbf{k}$.}
\label{fig:03_ravnival}
\end{figure}
\vglue-5truemm
\begin{remark}
Jakost elektičnega polja je realna količina, kar je razvidno tudi iz zapisa (enačba~\ref{eq:ravnival}). 
V računih pogosto uporabljamo kompleksni zapis, to je brez omejitve na realni del. To lahko 
naredimo, dokler so jakosti polja majhne in velja linearna optika. Račun s kompleksnim zapisom
je navadno precej preglednejši in preprostejši, vendar moramo na koncu računa vedno vzeti le
realni del izračunane jakosti električnega polja. 
\end{remark}

\subsection*{Fazna hitrost}
Fazna hitrost je hitrost premikanja ploskev konstantne faze oziroma valovnih front. 
Če sledimo valovni ploskvi, je odvod faze $\phi$ po času konstanten in iz enačbe~(\ref{eq:03_06}) 
dobimo:
\beq
\frac{d\phi}{dt}= \mathbf{k}\cdot \frac{d\mathbf{r}}{dt} - \omega = 0.
\label{eq:03_09}
\eeq
Zanima nas potovanje v smeri vektorja $\mathbf{k}$, 
zato lahko zapišemo $\mathbf{k}\cdot \mathbf{r} = kr$. Hitrost premikanja ploskev
konstantne faze oziroma fazna hitrost je potem enaka:
\beq
v_f = \frac{dr}{dt} = \frac{\omega}{k}.
\label{eq:03_10}
\eeq
Poiščimo zvezo med $\omega$ in $k$ in izračunajmo fazno hitrost.

Nastavek 
(enačba~\ref{eq:ravnival}) vstavimo v valovno enačbo (enačba~\ref{eq:valovnaE}). 
Obravnavajmo zaenkrat samo eno komponento, na koncu razširimo zapis na tri komponente. 
Za komponento v smeri $x$ dobimo:
\begin{align}
\nabla^2E_x &= \frac{\partial^2E_x}{\partial x^2} + \frac{\partial^2E_x}{\partial y^2} + 
\frac{\partial^2E_x}{\partial z^2} \nonumber \\
&= \left(\frac{\partial^2}{\partial x^2} + 
\frac{\partial^2}{\partial y^2} + \frac{\partial^2}{\partial z^2}\right) \left(
E_{0x} \exp\left( ik_xx+ik_yy+ik_zz -i\omega t + i\delta\right) \right)\nonumber \\
&= \left( -k_x^2 -k_y^2-k_z^2\right) E_{0x} \exp\left( ik_xx+ik_yy+ik_zz -i\omega t + i\delta\right)\nonumber \\
&= -k^2 E_{0x} \exp\left( ik_xx+ik_yy+ik_zz -i\omega t + i\delta\right) = -k^2 E_x.
\label{eq:03_11}
\end{align}
Podoben izračun naredimo še za ostali komponenti in zapišemo Helmholtzevo enačbo:
\beq
\nabla^2\mathbf{E}= -k^2 \mathbf{E}.
\label{eq:03_12}
\eeq
Odvajajmo nastavek (enačba~\ref{eq:ravnival}) še dvakrat po času:
\beq
\frac{\partial^2 \mathbf{E}}{\partial t^2} = - \omega^2 \mathbf{E}.
\label{eq:03_13}
\eeq
Iz valovne enačbe (enačba~\ref{eq:valovnaE}) tako dobimo zvezo:
\beq
-k^2 \mathbf{E} + \varepsilon\varepsilon_0\mu\mu_0 \omega^2 \mathbf{E} = 0
\quad \Longrightarrow \quad
k = \sqrt{\varepsilon\varepsilon_0\mu\mu_0}\,\omega.
\label{eq:03_15}
\eeq
Zdaj lahko zapišemo fazno hitrost:
\beq
v_f = \frac{\omega}{k} = \frac{1}{\sqrt{\varepsilon_0\mu_0}}\frac{1}{\sqrt{\varepsilon\mu}}.
\label{eq:fazna}
\eeq
Kadar se elektromagnetno valovanje širi v praznem prostoru, sta $\varepsilon = 1$ in $\mu=1$. 
Hitrost elektromagnetnega valovanja -- in s tem tudi svetlobe -- v praznem prostoru označimo s $c_0$:
\boxeq{eq:c0}{
c_0 = \frac{1}{\sqrt{\varepsilon_0\mu_0}}.
}
V snovi je fazna hitrost potovanja svetlobe, ki jo navadno označujemo s $c$, manjša, in sicer:
\beq
c = v_f = \frac{c_0}{\sqrt{\varepsilon\mu}} = \frac{c_0}{n}.
\label{eq:03_16}
\eeq
Pri tem smo vpeljali lomni količnik snovi $n = \sqrt{\varepsilon\mu}$. 
V optiki večinoma obravnavamo snovi, ki niso magnetne, zato je lomni količnik kar
enak korenu iz dielektričnosti:
\boxeq{eq:n}{
n = \sqrt{\varepsilon}.
}
\vglue-3truemm
\begin{remark}
Ne smemo pozabiti, da se dielektričnost s frekvenco elektromagnetnega 
valovanja spreminja. Pri izračunu lomnega količnika moramo zato upoštevati vrednost
dielektričnosti pri  frekvenci vidne svetlobe, kar je $\nu \sim 5 \times 10^{14}~\si{s}^{-1}$. 
\end{remark}

\begin{table}[ht]
 \centering
 \small
\begin{tabular}{|l|c||l|c|} \hline  
      Snov & $n$ & Snov & $n$ \\ \hline
      zrak & 1,00027 & glicerol & 1,47\\ \hline
      voda & 1,33 & steklo & 1,4 -- 1,9\\ \hline 
      led & 1,31 & safir & 1,77\\ \hline
      etanol & 1,36 & diamant & 2,42\\ 
\hline 
\end{tabular}
  \caption{Lomni količniki nekaterih izbranih snovi}
\label{table:n}
\end{table}

Vrnimo se k hitrosti svetlobe. Z upoštevanjem enačbe~(\ref{eq:valovnivektor})
izraz za $c$ preoblikujemo:
\begin{equation}
 c = \frac{\omega}{k} = \frac{2 \pi \nu}{2 \pi/\lambda}.
 \label{eq:03_17}
\end{equation}
Sledi:
\boxeq{eq:nulambda}{
c = \nu \lambda.
}
Produkt frekvence in valovne dolžine je torej enak fazni hitrosti svetlobe. Ker 
se v snovi hitrost svetlobe zmanjša, hkrati pa frekvenca ohranja, se 
v snovi zmanjša valovna dolžina valovanja. Če je v praznem prostoru valovna dolžina
$\lambda_0$, potem je v snovi z lomnim količnikom $n$ valovna dolžina enaka:
\beq
\lambda = \frac{\lambda_0}{n}.
\label{eq:03_18}
\eeq
\vglue-6truemm
\begin{remark}
Valovna dolžina vidne svetlobe v praznem prostoru sega od okoli $350~\si{nm}$, kar
vidimo kot temno vijolično barvo, do okoli $780~\si{nm}$, kar zaznamo kot temno rdečo 
barvo. Tem valovnim dolžinam ustrezajo frekvence od približno 
$4\times10^{14}~\si{s}^{-1}$ do približno $9\times10^{14}~\si{s}^{-1}$.
\end{remark}

\subsection*{Smeri vektorjev $\mathbf{E}$, $\mathbf{B}$ in $\mathbf{k}$}
Nadaljujmo z obravnavo elektromagnetnega valovanja v homogeni in izotropni snovi. 
Valovanje naj bo v obliki ravnega potujočega sinusnega valovanja, pri čemer se poslužimo praktičnega kompleksnega zapisa:
\beq
\mathbf{E}(\mathbf{r},t) = \mathbf{E}_0 e^{i\mathbf{k}\cdot \mathbf{r} - i\omega t + i\delta}
\qquad \mathrm{in} \qquad
\mathbf{B}(\mathbf{r},t) = \mathbf{B}_0 e^{i\mathbf{k}\cdot \mathbf{r} - i\omega t + i\delta}.
\label{eq:ravnivalkompleks}
\eeq
Izhajamo iz Gaussovega zakona (enačba~\ref{eq:Maxwell3}) in upoštevamo zvezo med 
$\mathbf{D}$ in $\mathbf{E}$ (enačba~\ref{eq:DE}): 
\beq
\nabla \cdot \mathbf{D} = \nabla \cdot \left( \varepsilon \varepsilon_0 \mathbf{E}\right) 
= \varepsilon \varepsilon_0 \left(\nabla \cdot \mathbf{E} \right)\!.
\label{eq:03_20}
\eeq
Iz tega sledi, da je ob odsotnosti prostih nabojev ($\varrho_{e} = 0$) divergenca 
jakosti električnega polja v izotropni snovi enaka nič.
Zapišemo jo kot:
\begin{align}
\nabla \cdot \mathbf{E} = \frac{\partial E_x}{\partial x}+ \frac{\partial E_y}{\partial y}+
\frac{\partial E_z}{\partial z} &= \left(ik_xE_{0x} + ik_yE_{0y} + ik_zE_{0z}\right)
e^{i\mathbf{k}\cdot \mathbf{r} - i\omega t + i\delta}\nonumber\\
&= i \left( \mathbf{E}_0 \cdot \mathbf{k} \right) e^{i\mathbf{k}\cdot \mathbf{r} - i\omega t + i\delta} = 
i\, \mathbf{E} \cdot \mathbf{k} = 0.
\label{eq:03_21}
\end{align}
Skalarni produkt jakosti električnega polja in valovnega vektorja je enak nič, kadar je:
\boxeq{eq:Ekperp}{
\mathbf{E} \perp \mathbf{k}.
}
Na enak način iz enačbe~(\ref{eq:Maxwell4}) izpeljemo zvezo:
\boxeq{eq:Bkperp}{
\mathbf{B}\perp \mathbf{k}.
}
Elektromagnetno valovanje je torej v izotropni snovi transverzalno, saj sta jakost
električnega in gostota magnetnega polja pravokotni na smer širjenja svetlobe.

Poiščimo še kot med $\mathbf{E}$ in $\mathbf{B}$. Spet izhajamo iz Maxwellove 
enačbe, tokrat iz Faradayevega zakona (enačba~\ref{eq:Maxwell2}). Magnetno polje odvajamo po 
času in dobimo zvezo:
\beq
\nabla\times\mathbf{E} = i \omega \mathbf{B}.
\label{eq:03_22}
\eeq
Nato izračunamo rotor jakosti električnega polja:
\beq
\nabla \times \mathbf{E} = 
\left|
\begin{array}{ccc}
\mathbf{e}_x & \mathbf{e}_y & \mathbf{e}_z\\
\frac{\partial}{\partial x} & \frac{\partial}{\partial y} & \frac{\partial}{\partial z}\\
E_{x} & E_{y} & E_{z}
\end{array}\right|
= 
\left[
\begin{array}{c}
ik_y E_z-ik_zE_y\\
ik_z E_x-ik_xE_z\\
ik_x E_y-ik_yE_x
\end{array}\right] = 
i\, \mathbf{k}\times \mathbf{E}.
\label{eq:03_23}
\eeq
Rezultat vstavimo v enačbo~(\ref{eq:03_22}) in dobimo:
\beq
\mathbf{k}\times \mathbf{E} = \omega \mathbf{B}.
\label{eq:EkB}
\eeq
Sledi ortogonalnost jakosti električnega $\mathbf{E}$ in gostote magnetnega
polja $\mathbf{B}$:
\boxeq{eq:EBort}{
\mathbf{B}\perp \mathbf{E}.
}
S tem smo pokazali, da so v elektromagnetnem valovanju v izotropni snovi
vsi trije vektorji $\mathbf{E}$, $\mathbf{B}$ in $\mathbf{k}$
med seboj paroma pravokotni. Navadno velja dogovor, da svetloba potuje
vzdolž osi $z$, $\mathbf{E}$ kaže vzdolž osi $x$ in $\mathbf{B}$ vzdolž osi $y$.
\begin{figure}[ht]
\centering
\def\svgwidth{120truemm} 
\input{slike/03_orto.pdf_tex}
\caption{Elektromagnetno valovanje v izotropni snovi je transverzalno.}
\label{fig:03_orto}
\vglue-4truemm
\end{figure}

\subsection*{Razmerje med $\mathbf{E}_0$ in $\mathbf{B}_0$}
Zdaj poznamo smeri vektorjev $\mathbf{E}$ in $\mathbf{B}$ v ravnem valovanju, poiskati moramo
še razmerja med njunimi amplitudami. Izhajamo iz enačbe~(\ref{eq:EkB}), upoštevamo
ortogonalnost vektorjev in dobimo zvezo med amplitudami:
\beq
k E_0 = \omega B_0 \quad \Longrightarrow \quad E_0 = B_0 \frac{\omega}{k}.
\label{eq:03_24}
\eeq
Sledi:
\boxeq{eq:EBc}{
E_0 = B_0c = B_0 \frac{c_0}{n}.
}
Magnetna polja v elektromagnetnem valovanju so zato razmeroma šibka. Na primer vrednosti 
$E_0 = 100~\si{V/m}$ ustreza $B_0 = 0,3~\si{\micro \tesla}$, kar je približno 
stokrat manj kot Zemljino magnetno polje. 

Pogosto nas zanima razmerje med $E_0$ in $H_0$. To razmerje imenujemo impedanca
snovi in jo označimo z $Z$. Enaka je:
\beq
Z = \frac{E_0}{H_0} = \frac{E_0 \mu \mu_0}{B_0} = \mu \mu_0 c = 
\frac{\mu \mu_0}{\sqrt{\varepsilon \varepsilon_0 \mu \mu_0}} = \sqrt{\frac{\mu \mu_0}{\varepsilon \varepsilon_0}}.
\label{eq:03_25}
\eeq
Hitro uvidimo, da je enota za impedanco $\si{\ohm}$. V vakuumu, 
kjer sta $\varepsilon = 1$ in $\mu= 1$, je impedanca $Z_0 = 377~\si{\ohm}$.

\begin{remark}
Poleg ravnega valovanja, ki predstavlja enodimenzionalno rešitev valovne enačbe, poznamo
tudi druge rešitve, na primer sferično (krogelno) ali cilindričo valovanje. Pri 
sferičnem valovanju so ploskve konstantne faze krogelne lupine, ki izhajajo radialno 
simetrično iz točke izvora. Amplituda valovanja ni konstantna, ampak se zmanjšuje z oddaljenostjo 
od izhodišča kot $A = E_0/r$. V primeru cilindričnega valovanja so ploskve konstantne
faze valji, ki izhajajo iz izhodiščne premice. Tudi v tem primeru amplituda valovanja ni konstantna,
ampak pojema z oddaljenostjo od izhodiščne premice: $A = E_0/\sqrt{r}$.  Če cilindrični 
primer omejimo na eno ravnino, ki je pravokotna na izhodiščno premico (kar zaradi 
translacijske simetrije lahko naredimo), dobimo rešitev dvodimenzionalne valovne enačbe 
v polarnih koordinatah. 
\begin{figure}[ht]
\centering
\def\svgwidth{100truemm} 
\input{slike/03_sfericnival.pdf_tex}
\caption{Valovne fronte sferičnega valovanja so krogelne lupine (a), valovne fronte
cilindričnega valovanja pa valji (b).}
\label{fig:03_sfericnival}
\end{figure}
\end{remark}

\section{Poyntingov vektor in energijski tok}
Verjetno najpomembnejša lastnost elektromagnetnega valovanja je prenos energije. V električnem
polju gostoto energije zapišemo kot:\footnote{Glej npr. R. Podgornik in A. Vilfan, {\it Elektromagnetno polje}, 
DMFA-založništvo (2012).}
\beq
w_E = \frac{1}{2} \left(\mathbf{E}\cdot \mathbf{D}\right) = 
\frac{1}{2} \varepsilon \varepsilon_0 \left(\mathbf{E}\cdot \mathbf{E}\right)
= \frac{1}{2}\varepsilon \varepsilon_0 |\mathbf{E}|^2
\label{eq:03_27}
\eeq
in v magnetnem polju kot: 
\beq
w_B = \frac{1}{2} \left(\mathbf{B}\cdot \mathbf{H}\right) = 
\frac{1}{2\mu \mu_0} \mathbf{B}\cdot \mathbf{B} = 
\frac{1}{2\mu \mu_0} |\mathbf{B}|^2.
\label{eq:03_28}
\eeq
Celotna gostota energije elektromagnetnega valovanja v prostoru je vsota obeh prispevkov:
\beq
w_{EMV} = w_E + w_B = \frac{1}{2}\varepsilon \varepsilon_0 |\mathbf{E}|^2 + \frac{1}{2\mu \mu_0} |\mathbf{B}|^2.
\label{eq:03_29}
\eeq
Vstavimo jakost električnega (enačba~\ref{eq:ravnival}) in gostoto magnetnega polja
(enačba~\ref{eq:ravnivalB}), pri čemer za fazni zamik valovanja izberemo $\delta=0$. Sledi:
\beq
w_{EMV} = \frac{1}{2}\varepsilon \varepsilon_0 E_0^2 
\cos^2 \left(\mathbf{k}\cdot \mathbf{r} - \omega t\right)
+ \frac{1}{2\mu \mu_0} B_0^2 \cos^2 \left(\mathbf{k}\cdot \mathbf{r} - \omega t\right)\!.
\label{eq:03_30}
\eeq
Upoštevamo zvezo med amplitudama (enačba~\ref{eq:EBc}) in dobimo:
\beq
w_{EMV} = \left(\frac{1}{2}\varepsilon \varepsilon_0 E_0^2 + 
\frac{1}{2\mu \mu_0} \frac{E_0^2}{c^2} \right) 
\cos^2 \left(\mathbf{k}\cdot \mathbf{r} - \omega t\right)\!.
\label{eq:03_31}
\eeq
Vstavimo še izraz za hitrost valovanja (enačba~\ref{eq:fazna}) in vidimo,
da sta prispevka električnega in magnetnega polja h gostoti energije elektromagnetnega valovanja
po velikosti enaka, poleg tega imata enako krajevno in časovno odvisnost:
\beq
w_{EMV} = \left(\varepsilon \varepsilon_0 E_0^2  \right) 
\cos^2 \left(\mathbf{k}\cdot \mathbf{r} - \omega t\right)\!.
\label{eq:03_32}
\eeq
Za vidno svetlobo je krožna frekvenca zelo velika 
($\omega \sim 3 \times 10^{15}~\si{s}^{-1}$), zato praktično vedno 
zaznavamo povprečno energijo, ki je povprečena po času čez veliko 
število nihajev. Ker je po dolgem času povprečje funkcije $\cos^2(x)$ enako $1/2$, sledi:
\boxeq{eq:w}{
\langle w \rangle = \frac{1}{2}\varepsilon \varepsilon_0 E_0^2. 
}
Gostoto energijskega ali svetlobnega toka dobimo tako, da gostoto energije
pomnožimo s hitrostjo valovanja $c$. Čeprav gre za časovno povprečje gostote
toka, ga navadno označujemo samo z $j$:
\boxeq{eq:j}{
j = \langle w \rangle c = \frac{1}{2}\varepsilon \varepsilon_0 E_0^2 c.
}
V snoveh, za katere velja $\mu = 1$, je $n = \sqrt{\varepsilon}$. Potem izraz za gostoto
energijskega toka zapišemo kot:
\beq
j = \frac{1}{2}\varepsilon \varepsilon_0 E_0^2 \frac{c_0}{\sqrt{\varepsilon}} = 
\frac{1}{2}\sqrt{\varepsilon} \varepsilon_0 E_0^2 c_0 = \frac{1}{2} \varepsilon_0 E_0^2 c_0 n.
\label{eq:03_33}
\eeq
Na splošno gostoto energijskega toka zapišemo v vektorski obliki, saj je poleg velikosti
pomembna tudi smer širjenja svetlobe. Velikost vektorja $\mathbf{j}$ določa 
enačba~(\ref{eq:j}), za njegovo smer pa v izotropnih snoveh velja $\mathbf{j}\parallel \mathbf{k}$,
saj se energijski tok v izotropnih snoveh širi v smeri žarkov. 
Splošnejši izraz, ki velja tudi v anizotropnih snoveh, je
zapis s Poyntingovim vektorjem $\mathbf{S}$. Vpeljemo ga kot:
\boxeq{eq:Poyntingov}{
\mathbf{S} = \mathbf{E}\times\mathbf{H}.
}
Preverimo, da je v izotropni snovi $\langle\mathbf{S}\rangle = \mathbf{j}$, kot smo ga zapisali 
v enačbi~(\ref{eq:j}). Vpeljemo najprej vektor $\mathbf{s}$, ki je enotski vektor
v smeri valovnega vektorja, in predstavlja smer potovanja energije:
\beq
\mathbf{s} = \frac{\mathbf{k}}{k}.
\label{eq:03_34}
\eeq
Zapišemo:
\begin{align}
\mathbf{S}&=\mathbf{E}\times \mathbf{H} = \left( \mathbf{E}_0\times \mathbf{H}_0 \right)
\cos^2 \left(\mathbf{k}\cdot \mathbf{r} - \omega t\right) \\
& =  \left( \mathbf{E}_0 \times \frac{B_0}{\mu\mu_0}\mathbf{e}_H \right) 
\cos^2 \left(\mathbf{k}\cdot \mathbf{r} - \omega t\right) = 
\left(\mathbf{e}_E \times \mathbf{e}_H \right)E_0\frac{E_0}{c\mu\mu_0} 
\cos^2 \left(\mathbf{k}\cdot \mathbf{r} - \omega t\right)\\
&= \mathbf{s}\, \varepsilon \varepsilon_0 E_0^2\,c\, \cos^2 \left(\mathbf{k}\cdot \mathbf{r} - \omega t\right)\!.
\label{eq:03_35}
\end{align}
Pri tem smo zapisali enotska vektorja v smeri električnega in magnetnega polja 
$\mathbf{e}_E$ in $\mathbf{e}_H$ in upoštevali enačbo~(\ref{eq:fazna}). 
Povprečni Poyntingov vektor je potem:
\beq
\langle\mathbf{S}\rangle =  
\mathbf{s}\, \frac{1}{2}\varepsilon \varepsilon_0 E_0^2 c
\label{eq:03_36}
\eeq
in je enak gostoti svetlobnega toka (enačba~\ref{eq:j}).

Celotni energijski tok, ki se pretoči skozi dano ploskev v prostoru, izračunamo kot 
integral gostote svetlobnega toka po ploskvi:
\boxeq{eq:P}{
P = \int \mathbf{j}\cdot d\mathbf{S}.
}

\begin{remark}
Spomnimo se, da se pri krogelnih in cilindričnih valovih amplituda valovanja
z oddaljenostjo od izhodišča ne ohranja. To je v skladu z ohranitvijo energije, saj 
se mora celotna moč, ki je izsevana v prostor, ohranjati. V primeru krogelnega
valovanja se mora ohranjati vrednost $P = j\,4 \pi r^2$, zato $j$ pojema s kvadratom
oddaljenosti in je amplituda obratno sorazmerna z oddaljenostjo. Za cilindrično
valovanje pa se ohranja vrednost $P = j\,2\pi r L$, tako da $j$ pojema obratno
sorazmerno z oddaljenostjo in amplituda obratno sorazmerno s korenom od oddaljenosti
od izhodiščne osi. 
\end{remark}

\section{Polarizacija}
Elektromagnetno valovanje je v izotropni snovi 
transverzalno, zato zanj velja $\mathbf{E} \perp \mathbf{k}$. Orientacijo 
vektorja $\mathbf{E}$ v ravnini, ki je pravokotna na smer
širjenja svetlobe, imenujemo polarizacija.

Če se svetloba širi v smeri $z$, leži vektor $\mathbf{E}$ v ravnini $xy$. 
Na splošno ga lahko razstavimo na dve komponenti $E_x$ in $E_y$, ki sta
vzporedni koordinatnima osema $x$ in $y$. Jakost električnega
polja zapišemo kot:
\beq
\mathbf{E} = E_{0x} \mathbf{e}_x \cos \left(kz - \omega t\right) + 
E_{0y} \mathbf{e}_y \cos \left(kz - \omega t + \delta\right)\!.
\label{eq:03_37}
\eeq
Pri tem absolutni fazni zamik valovanja ni pomemben in smo ga 
pri zapisu izpustili, ključna pa je razlika v fazi med obema 
komponentama $\delta$.

Če se fazni zamik med obema komponentama $\delta(t)$ s časom 
naključno spreminja na intervalu $0<\delta <2\pi$, pravimo, da je 
svetloba nepolarizirana. Smer vektorja $\mathbf{E}$ pri nepolariziranem
valovanju v časovnem 
poteku na izbranem mestu (na primer pri $z=0$) naključno preskakuje med
različnimi smermi v ravnini $xy$ z enako verjetnostjo.

V primeru polarizirane svetlobe ima $\delta$ ves čas konstantno 
vrednost oziroma vrednost, ki je poznana in počasi se spreminjajoča 
funkcija časa. Mi se osredotočimo samo na primer konstantne faze. 
Z ozirom na vrednosti $E_{0x}$, $E_{0y}$ in $\delta$ ločimo tri tipe
polarizacije: linearno, krožno (cirkularno) in eliptično polarizacijo. 
Poglejmo jih podrobneje.

\subsection*{Linearno polarizirano valovanje}
Elektromagnetno valovanje je linearno polarizirano, kadar je smer vektorja
jakosti električnega polja konstantna. To se zgodi, ko obe komponentni nihata
ali v fazi ali v protifazi in je fazna razlika med komponentama vektorja 
jakosti elektičnega polja enaka večkratniku števila $\pi$. 

Zapišimo fazno razliko kot $\delta = N\pi$, pri čemer je $N$ celo število. 
Glede na sodost števila $N$ lahko ločimo dva primera -- v prvem sta obe pozitivni komponenti
vektorja $\mathbf{E}$ v fazi, v drugem pa nihata z nasproto fazo, kar je ekvivaletno 
zamenjavi predznaka ene od komponent (glej sliko~\ref{fig:03_linpol}). 

Linearno polarizacijo na danem mestu $z$ in ob danem trenutku $t$ zapišemo
kot:
\beq
\mathbf{E} (z, t) = \left( E_{0x} \mathbf{e}_x \pm E_{0y} \mathbf{e}_y \right)
\cos \left(kz - \omega t\right)\!,
\label{eq:03_38}
\eeq
v izhodišču pri $z=0$ pa kot:
\beq
\mathbf{E} (z=0, t) = \left( E_{0x} \mathbf{e}_x \pm E_{0y} \mathbf{e}_y \right)
\cos \left(\omega t\right)\!.
\label{eq:03_39}
\eeq
Velikosti komponent $E_{0x}$ in $E_{0y}$ se na splošno razlikujeta in njuno razmerje
določa kot nagiba polarizacije glede na os $x$. Če je ena od komponent enaka nič, je 
polarizacija poravnana s koordinatno osjo sistema.

\begin{figure}[ht]
\centering
\def\svgwidth{140truemm} 
\input{slike/03_linpol.pdf_tex}
\caption{Pri linearno polariziranem valovanju nihata pozitivni komponenti jakosti
električnega polja v fazi (a) ali v protifazi (b). Prikaz jakosti električnega polja
pri $t=0$ (c).}
\label{fig:03_linpol}
\end{figure}

\subsection*{Krožno (cirkularno) polarizirano valovanje}
Drugi primer je krožno oziroma cirkularno polarizirano valovanje. V tem primeru
se vektor električne poljske jakosti vrti v ravnini, ki je pravokotna na smer 
širjenja svetlobe. 

Krožno polarizirano valovanje nastane tedaj, ko sta komponenti jakosti 
elektičnega polja po velikosti enaki ($E_{0x} = E_{0y} = E_0$), fazna razlika 
med njima pa je $\delta = (N+1/2) \pi$, pri čemer je $N$ celo število. 
Zaradi periodičnosti kotnih funkcij zadošča, 
če obravnavamo samo dva primera: ko je $\delta = \pi/2$ in ko je 
$\delta = - \pi/2$. 

Na splošno zapišemo krožno polarizirano valovanje
na danem mestu $z$ in ob danem času $t$ kot:
\beq
\mathbf{E} (z, t) = E_{0} \mathbf{e}_x \cos \left(kz - \omega t\right)
\pm E_{0} \mathbf{e}_y \sin \left(kz - \omega t\right)\!.
\label{eq:03_40}
\eeq
Poglejmo krožno polarizirano valovanje v izhodišču pri $z=0$ za 
$\delta = \pi/2$. Komponenta v smeri $x$ je:
\beq
E_x = E_0 \cos (-\omega t) = E_0 \cos (\omega t),
\label{eq:circx}
\eeq
komponenta v smeri $y$ pa:
\beq
E_y = E_0 \cos (-\omega t + \pi/2) = E_0 \sin (\omega t).
\label{eq:circy}
\eeq
Enačbi~(\ref{eq:circx} in \ref{eq:circy}) opisujeta krožnico v ravnini $xy$, 
kar je značilnost krožno polariziranega valovanja. Vektor jakosti
električnega polja se v tem primeru v ravnini $xy$ suče v nasprotni 
smeri urinega kazalca.

Kadar je $\delta = -\pi/2$, zapišemo valovanje v izhodiščni ravnini kot:
\beq
E_x = E_0 \cos (\omega t)
\label{eq:circxy}
\eeq
in 
\beq
E_y = - E_0 \sin (\omega t),
\label{eq:circxy2}
\eeq
vektor jakosti električnega polja pa se suče v smeri urinega kazalca.

V literaturi ni povsem enotnega dogovora o poimenovanju krožne polarizacije. 
Mi bomo uporabljali definicijo, ki se najpogosteje uporablja v optiki, to
je s stališča opazovalca. Če opazovalec gleda v smeri proti izvoru valovanja 
(v našem primeru je to vzdolž smeri $-z$), smer urinega kazalca opisuje desno 
krožno polarizirano valovanje, nasprotna smer urinega kazalca pa levo 
krožno polarizirano valovanje (slika~\ref{fig:03_cirkpol}).
Enačbi~(\ref{eq:circx}) in (\ref{eq:circy}) s pozitivnim
$\delta$ torej v skladu z našim dogovorom opisujeta levo krožno
polarizirano valovanje, enačbi~(\ref{eq:circxy}) in (\ref{eq:circxy2}) 
z negativnim $\delta$ pa desno krožno polarizirano valovanje. 

\begin{figure}[ht]
\centering
\def\svgwidth{140truemm} 
\input{slike/03_cirkpol.pdf_tex}
\caption{Pri krožno polariziranem valovanju vrh vektorja
jakosti električnega polja opisuje krožnico, ki se v izhodiščni ravnini
lahko vrti v smeri urinega kazalca, kar ustreza desno krožno polariziranem valovanju (a),
ali v nasprotni smeri, kar ustreza levo krožno polariziranem valovanju (b). 
Prikaz polja desno krožno polariziranega vala ob nekem trenutku (c).}
\label{fig:03_cirkpol}
\end{figure}

\begin{remark}
Pri dogovoru o levi/desni cirkularni polarizaciji moramo biti pozorni na tri stvari. 
Prvič -- cirkularnost definiramo s stališča opazovalca, kar pomeni, da gledamo proti izvoru,
in ne s stališča izvora, pri čemer bi gledali vzdolž širjenja svetlobe. Drugič --
ravno valovanje vpeljemo z odvisnostjo $(\mathbf{k}\cdot \mathbf{r} - \omega t + \delta)$ in 
ne $(\omega t - \mathbf{k}\cdot \mathbf{r} + \delta)$, kot lahko ponekod zasledimo v literaturi.
Tretjič -- pri desni cirkularni polarizaciji se jakost polja suče v desno, če opazujemo 
časovni potek vektorja na danem mestu (slika~\ref{fig:03_cirkpol}\,a), in v levo, 
če opazujemo krajevni potek vektorja ob danem času (slika~\ref{fig:03_cirkpol}\,c). 
\end{remark}

\subsection*{Eliptična polarizacija}
Pri eliptično polariziranem valovanju, ki je najsplošnejši primer polariziranega valovanja,
konica vektorja jakosti električnega polja v ravnini, pravokotni na smer širjenja svetlobe, orisuje elipso. 
Zapišemo ga kot:
\beq
\mathbf{E} (z, t) = E_{0x} \mathbf{e}_x \cos \left(kz - \omega t\right)
+ E_{0y} \mathbf{e}_y \cos \left(kz - \omega t + \delta\right)\!.
\label{eq:elipticnapol}
\eeq
Kadar je fazni zamik med posameznima komponentama $\delta = \pm \pi/2$, razlikujeta
pa se velikosti komponent, se lastni osi elipse ujemata s koordinatnima
osema $x$ in $y$. Če pa je fazni zamik med komponentama poljuben, je elipsa
zasukana glede na koordinatni sistem za nek kot $\theta$. 
\begin{figure}[ht]
\centering
\def\svgwidth{120truemm} 
\input{slike/03_elipspol.pdf_tex}
\caption{Pri eliptično polariziranem valovanju vrh vektorja
jakosti električnega polja opisuje elipso. Če je fazni zamik med komponentama
$\delta = \pm \pi/2$, sta osi elipse vzporedni koordinatnima osema (a), sicer
je elipsa zasukana (b). Z $a$ in $b$ označimo polosi elipse, $\theta$ pa je
naklon elipse glede na os $x$.}
\label{fig:03_elipspol}
\vglue-3truemm
\end{figure}

Vrednost 
kota $\theta$ lahko analitično izračunamo iz enačbe:
\beq
\tan (2\theta) = \frac{2E_{0x}E_{0y}\cos \delta}{E_{0x}^2 - E_{0y}^2},
\label{eq:elipsatheta}
\eeq
pri čemer sta $E_{0x}$ in $E_{0y}$ amplitudi posameznih komponent.
Izračunamo še
razmerje med kratko in dolgo polosjo elipse:
\beq
\frac{b}{a} = \frac{E_{0y}\sin\delta\cos \theta}{E_{0x}\cos \theta + E_{0y}\cos\delta\sin\theta}.
\label{eq:elipsaba}
\eeq
Hitro uvidimo, da sta linearna in krožna polarizacija zgolj posebna
primera eliptične polarizacije: v prvem primeru je elipsa sploščena v daljico, 
v drugem primeru pa razširjena v krožnico. 

Splošno eliptično polarizirano valovanje lahko vedno
zapišemo kot vsoto dveh med seboj pravokotnih
linearno polariziranih valovanj z upoštevanjem pravega faznega zamika med njima.
Podobno lahko splošno linearno polaziracijo valovanja zapišemo kot vsoto 
dveh nasprotno usmerjenih krožno polariziranih valovanj.

\subsection*{Jonesovi vektorji in matrike}
Najpriročnejši zapis polarizacije je z dvodimenzionalnimi 
vektorji, ki jih imenujemo Jonesovi vektorji.  Izhajamo iz kompleksnega zapisa
jakosti električnega polja $\mathbf{E}$ za valovanje, ki se širi v smeri osi $z$.
Komponenti $x$ in $y$ sestavimo v vektor:
\beq
\mathbf{E} = 
\left[\begin{array}{c}
E_{0x} e^{ikz - i\omega t}\\
E_{0y} e^{ikz - i\omega t + i \delta}\\
\end{array}\right]
= e^{ikz - i\omega t} 
\left[\begin{array}{c}
E_{0x}\\
E_{0y} e^{i \delta}\\
\end{array}\right]\!\!,
\label{eq:03_41}
\eeq
pri čemer ne upoštevamo absolutne faze valovanja. 
Pri vektorskem zapisu polarizacije krajevno-časovni del v eksponentu izpustimo, saj 
je za obe komponenti enak. Poleg tega vektor navadno normiramo in 
polarizacijo zapišemo z vektorjem:
\boxeq{eq:Jones}{
\mathbf{J} = \frac{1}{\sqrt{E_{0x}^2+E_{0y}^2}}
\left[\begin{array}{c}
E_{0x}\\
E_{0y} e^{i \delta}\\
\end{array}\right]\!\!,
}
ki ga imenujemo Jonesov vektor, po ameriškem fiziku Robertu Clarku Jonesu (1916--2004).

Zapišimo nekaj naznačilnejših Jonesovih vektorjev. Za svetlobo, ki 
je linearno polarizarna v smeri $x$, je Jonesov vektor oblike:
\beq
\mathbf{J} = \left[\begin{array}{c}
1\\
0\\
\end{array}\right]\!\!.
\label{eq:03_42}
\eeq
Podobno svetlobo, ki je linearno polarizirana v smeri $y$, zapišemo kot:
\beq
\mathbf{J} = \left[\begin{array}{c}
0\\
1\\
\end{array}\right]\!\!.
\label{eq:03_43}
\eeq
Če je linearna polarizacija nagnjena za nek kot, sta komponenti enaki projekciji
enotskega vektorja na osi $x$ in $y$. Za nagib $45\si{\degree}$ je
Jonesov vektor:
\beq
\mathbf{J} = \frac{1}{\sqrt{2}}\left[\begin{array}{c}
1\\
1\\
\end{array}\right]
\label{eq:03_44}
\eeq
in za nagib v smeri $-45\si{\degree}$:
\beq
\mathbf{J} = \frac{1}{\sqrt{2}}\left[\begin{array}{c}
1\\
-1\\
\end{array}\right]\!\!.
\label{eq:03_45}
\eeq
Zapišimo še Jonesov vektor za cirkularno polarizirano
valovanje. Za tako valovanje sta komponenti po velikosti enaki $E_0$, 
razlikujeta pa se v fazi za $\pm \pi/2$. 
Po dogovoru desno cirkularno polarizirano valovanje zapišemo kot:
\beq
\mathbf{J} = \frac{1}{\sqrt{E_{0x}^2+E_{0y}^2}}
\left[\begin{array}{c}
E_{0x}\\
E_{0y} e^{i \delta}\\
\end{array}\right] = 
\frac{E_0}{\sqrt{2}E_{0}}
\left[\begin{array}{c}
1\\
e^{-i \pi/2}\\
\end{array}\right] =
\frac{1}{\sqrt{2}}
\left[\begin{array}{c}
1\\
-i\\
\end{array}\right]\!\!.
\label{eq:03_46}
\eeq
Za levo cirkularno polarizirano valovanje je Jonesov
vektor:
\beq
\mathbf{J} = \frac{1}{\sqrt{2}}
\left[\begin{array}{c}
1\\
i\\
\end{array}\right]\!\!.
\label{eq:03_47}
\eeq

Pristop z uporabo Jonesovih vektorjev postane uporaben pri prehodu
polariziranega valovanja skozi optične komponente, ki vplivajo na 
polarizacijo svetlobe oziroma jo spreminjajo. Komponente opišemo s tako
imenovanimi Jonesovimi matrikami, ki delujejo na Jonesove vektorje. 
Prednost takega pristopa je pri zapletenih sistemih, v katerih
na polarizacijo deluje več optičnih elementov zapored, saj
matrike za te optične elemente preprosto množimo.

Na splošno je izhodna polarizacija $\mathbf{J}_2$ enaka produktu
matrike $M$, ki predstavlja optični element,
in vektorja, ki opisuje vhodno polarizacijo $\mathbf{J}_1$:
\beq
\mathbf{J}_2 = \left[\begin{array}{c}
J_{2x}\\
J_{2y}\\
\end{array}\right] = 
\left[\begin{array}{cc}
M_{11}& M_{12}\\
M_{21}& M_{22}\\
\end{array}\right]\cdot
\left[\begin{array}{c}
J_{1x}\\
J_{1y}\\
\end{array}\right] = M \cdot \mathbf{J}_1.
\label{eq:03_48}
\eeq

Najpreprostješi
primer opičnega elementa, ki vpliva na polarizacijo valovanja,
je zagotovo linearni polarizator. Ta prepušča
polarizacijo vzdolž prepustne smeri, komponento, ki
je nanjo pravokotna, pa povsem absorbira. Matrika za
linearni polarizator s prepustno smerjo $x$ je:
\beq
M = \left[\begin{array}{cc}
1 & 0 \\
0 & 0\\
\end{array}\right]\!\!.
\label{eq:03_481}
\eeq
Hiter račun pokaže, da matrika komponento $x$ poljubnega 
vpadnega valovanja ohrani, komponenta $y$ pa je vedno enaka nič. 
Podobno je Jonesova matrika za linearni polarizator s prepustnostjo
v smeri $y$:
\beq
M = \left[\begin{array}{cc}
0 & 0 \\
0 & 1\\
\end{array}\right]\!\!.
\label{eq:03_49}
\eeq
Če je polarizator nagnjen za kot $\pm45\si{\degree}$, je matrika
za prehod skozenj:
\beq
M = \frac{1}{2}\left[\begin{array}{cc}
1 & \pm 1 \\
\pm 1 & 1\\
\end{array}\right]\!\!.
\label{eq:03_50}
\eeq
Preprosto lahko preverimo, da je poljubno vpadno valovanje s komponentnama
$E_x$ in $E_y$ po prehodu skozi tak polarizator polarizirano 
pod kotom $\pm45\si{\degree}$:
\beq
\mathbf{J} = \frac{1}{2}\left[\begin{array}{cc}
1 & \pm 1 \\
\pm 1 & 1\\
\end{array}\right]\cdot 
\left[\begin{array}{c}
J_{1x}\\
J_{1y}\\
\end{array}\right]\!\! = 
\frac{1}{2}\left[\begin{array}{c}
J_{1x} \pm J_{1y}\\
\pm J_{1x} + J_{1y}\\
\end{array}\right]\!\!=
\frac{J_{1x}\pm J_{1y}}{2}\left[\begin{array}{c}
1\\
\pm 1\\
\end{array}\right]\!\!.
\label{eq:03_51}
\eeq
Poglejmo še cirkularne polarizatorje, ki iz poljubne
vpadne polarizacije naredijo krožno polarizacijo. Cirkulator, ki
prepušča desno cirkularno polarizacijo, zapišemo kot:
\beq
M = \frac{1}{2}\left[\begin{array}{cc}
1 & i \\
-i & 1\\
\end{array}\right]\!\!, 
\label{eq:03_52}
\eeq
cirkularni polarizator za levo cirkulirano polarizirano svetlobo pa:
\beq
M = \frac{1}{2}\left[\begin{array}{cc}
1 & -i \\
i & 1\\
\end{array}\right]\!\!.
\label{eq:03_53}
\eeq
Tudi to hitro preverimo z računom:
\beq
\mathbf{J} = \frac{1}{2}\left[\begin{array}{cc}
1 & \pm i \\
\mp i & 1\\
\end{array}\right]\cdot 
\left[\begin{array}{c}
J_{1x}\\
J_{1y}\\
\end{array}\right]\!\! = 
\frac{1}{2}\left[\begin{array}{c}
J_{1x} \pm i J_{1y}\\
\mp i J_{1x} + J_{1y}\\
\end{array}\right]\!\!=
\frac{J_{1x}\pm i J_{1y}}{2}\left[\begin{array}{c}
1\\
\mp i\\
\end{array}\right]\!\!.
\label{eq:03_54}
\eeq

\begin{remark}
Linearni polarizatorji so navadno narejeni iz snovi, v
katerih je absorpcija za dve ortogonalni polarizaciji izrazito različna.
Ta pojav imenujemo linearni dikroizem. Najpogosteje se uporablja
tanka folija iz polivinil alkohola. Folijo med izdelavo raztegnejo v
eni smeri, da se dolge molekule polimera uredijo, nato pa na folijo
dodajo jod. Svetlobo, ki je polarizirana vzporedno z dolgimi molekulami,
premikanje jodovih elektronov vzdolž molekul zaduši. Premikanje v prečni
smeri ni mogoče, zato je svetloba, polarizirana pravokotno na dolge
molekule, prepuščena. 
\end{remark}

Omenimo še eno vrsto pomembnih optičnih elementov, ki vplivajo na optično
polarizacijo. To so retardacijske ali zakasnitvene ploščice, ki med 
komponentama polarizacije ustvarijo dodatni fazni zamik. 
Ploščice $\lambda/2$ tako med komponentama
ustvarijo fazni zamik velikosti $\pi$. Jonesova matrika za ploščico $\lambda/2$ je:
\beq
M = e^{\pm i\pi/2}
\left[\begin{array}{cc}
1 & 0 \\
0 & -1\\
\end{array}\right]\!\!,
\label{eq:03_55}
\eeq
pri čemer vodilni eksponenti člen pogosto izpuščamo. 
Tak element spremeni desno cirkularno polarizirano valovanje v levo cirkularno polarizirano
in obratno, linearno polarizirano valovanje pa prezrcali čez os koordinatnega sistema.

Ploščico $\lambda/4$, ki med komponentama povzroči fazni zamik $\pi/2$, opišemo z matriko:
\beq
M = e^{\pm i\pi/4}
\left[\begin{array}{cc}
1 & 0 \\
0 & \mp i\\
\end{array}\right]\!\!,
\label{eq:03_56}
\eeq
pri čemer velja zgornji predznak, če je hitra os v smeri $y$, in spodnji predznak, kadar
je hitra os v smeri $x$. Ta optični element na splošno iz vpadne linearne
polarizacije naredi eliptično. Če je vpadna polarizacija vzporedna z
lastnima osema ploščice, se linearna polarizacija ohranja, če pa je
zasukana pod kotom $45^\circ$, nastane iz linearnega krožno polarizirano valovanje. 

Zaenkrat smo zapisali matrike le za optične elemente, katerih osi so poravnane z lastnimi osmi
koordinatnega sistema. Jonesove matrike za elemente, ki so zasukani glede na 
koordinatni sistem, izračunamo tako, da prvotno matriko zasučemo za ustrezen kot $\vartheta$:
\beq
M(\vartheta) = R(\vartheta) \cdot M (0) \cdot R(\vartheta)^{T},
\label{eq:03_57}
\eeq
pri čemer je matrika $R$ matrika rotacije:
\beq
R = \left[\begin{array}{cc}
\cos \vartheta & -\sin\vartheta \\
\sin \vartheta & \cos \vartheta\\
\end{array}\right]\!\!.
\label{eq:03_58}
\eeq

Za konec zapišimo še Jonesovo matriko za odboj od ravnega zrcala pri
pravokotnem vpadu. Matrika je enaka:
\beq
M = \left[\begin{array}{cc}
1 & 0 \\
0 & -1\\
\end{array}\right]\!\!.
\label{eq:03_59}
\eeq
Naj obrat koordinatne osi ne zavaja. Ker se obrne smer 
širjenja svetlobe iz $z$ v $-z$, je treba obrniti tudi eno od lastnih osi, 
da ohranimo pozitivno orientacijo koordinatnega sistema. 

Matrike so zelo priročne za računanje prehoda svetlobe skozi več
zaporednih optičnih elementov, saj matrike enostavno množimo. Pri tem 
moramo paziti na vrstni red množenja: matriko za element, na katerega
svetloba vpade najprej, napišemo najbližje Jonesovemu vektorju za vpadno svetlobo, 
torej skrajno desno. Polarizacija svetlobe, ki prehaja skozi sistem, 
v katerem si elementi sledijo od 1 do $N$, je enaka:
\beq
\mathbf{J}_N = M_N \cdot M_{N-1} \dots M_2 \cdot M_1 \cdot \mathbf{J}_1.
\label{eq:03_60}
\eeq

\begin{example}{\bf Izdelava cirkularnega polarizatorja.}
\label{ex_circ}
Cirkularni polarizatorji so navadno narejeni iz linearnega polarizatorja, ki 
je zasukan za kot $45^\circ$, in ploščice $\lambda/4$. Izračunajmo prehodno 
matriko za tak sistem:
\beq
M = 
\frac{e^{i\pi/4}}{2}
\left[\begin{array}{cc}
1 & 0 \\
0 & i\\
\end{array}\right]
\cdot
\left[\begin{array}{cc}
1 & 1 \\
1 & 1\\
\end{array}\right] = \frac{e^{i\pi/4}}{2}
\left[\begin{array}{cc}
1 & 1 \\
i & i\\
\end{array}\right]\!\!.
\eeq
Opisana kombinacija elementov iz poljubne vpadne svetlobe $(E_x, E_y)$ naredi
levo cirkularno polarizano valovanje:
\beq
\left[\begin{array}{cc}
1 & 1 \\
i & i\\
\end{array}\right]\cdot 
\left[\begin{array}{c}
E_x\\
E_y\\
\end{array}\right] = (E_x+E_y)
\left[\begin{array}{c}
1\\
i\\
\end{array}\right]\!\!.
\eeq
Desni cirkularni polarizator naredimo tako, da vstopni linearni polarizator
zasučemo za $90^\circ$.
\end{example}

\begin{example}{\bf Optični izolator.} 
\label{ex_izolator}
Naj nepolarizirana svetloba vpada na linearni polarizator, 
nato pa skozi ploščico $\lambda/4$ na zrcalo, od katerega
se odbije in vrne po isti poti nazaj. Izračunajmo intenziteto
izhodne svetlobe, če je prepustna smer linearnega polarizatorja
zasukana za kot $45\si{\degree}$ glede na osi $x$ in $y$, lastne
osi ploščice $\lambda/4$ pa sovpadajo z osema $x$ in $y$.
\vglue-5truemm
\begin{figure}[h!]
\centering
\def\svgwidth{100truemm} 
\input{slike/03_optizo.pdf_tex}
\caption{Shema optičnega izolatorja, sestavljenega iz 
linearnega polarizatorja in ploščice $\lambda/4$.}
\label{fig:03_OpticniIzolator}
\end{figure}

Celotna matrika za prehod in odboj je produkt matrik:
\beq
 M = \frac{1}{2}\left[\begin{array}{cc}
1 & -1 \\
-1 & 1\\
\end{array}\right]\cdot 
\left[\begin{array}{cc}
1 & 0 \\
0 & i\\
\end{array}\right]\cdot 
\left[\begin{array}{cc}
1 & 0 \\
0 & -1\\
\end{array}\right]\cdot
\left[\begin{array}{cc}
1 & 0 \\
0 & i\\
\end{array}\right]
\frac{1}{2}\left[\begin{array}{cc}
1 &  1 \\
1 & 1\\
\end{array}\right]\!\!.
\label{eq:03_61}
\eeq
Srednja matrika predstavlja odboj od zrcala, pri katerem se os $x$ ohranja, 
os $y$ pa se obrne. Ker se po odboju svetloba širi v nasprotno
smer ($-z$), smo morali zapisati matriko za prehod linearnega polarizatorja,
zasukanega za kot $-45\si{\degree}$ glede na prvotni koordinatni sistem. 
Izračunamo produkt matrik, pri čemer zmnožimo najprej zunanja para, nato pa dobimo:
\beq
 M = \frac{1}{4}\left[\begin{array}{cc}
1 & -i \\
-1 & i\\
\end{array}\right]\cdot 
\left[\begin{array}{cc}
1 & 0 \\
0 & -1\\
\end{array}\right]
\cdot 
\left[\begin{array}{cc}
1 &  1 \\
i & i\\
\end{array}\right] = 
\left[\!\!\begin{array}{cc}
0 & 0\\
0 & 0\\
\end{array}\right]\!\!.
\label{eq:03_63}
\eeq
Produkt matrik je torej identično enak nič. Tak sestav imenujemo
optični izolator, saj se ne odbije nič svetlobe, ne glede na vpadno 
polarizacijo. 
\end{example}

\begin{example}{\bf Odboj polariziranega valovanja.}
Poglejmo sliko odbitega polariziranega valovanja. Linearno polarizirano
valovanje, ki vpada na zrcalo, se od njega odbije in je ponovno
prepuščeno skozi linearni polarizator. Odbito sliko vidimo. 
V prejšnjem primeru (primer~\ref{ex_izolator})
pa smo pokazali, da cirkularno polarizirano valovanje po odboju 
od zrcala ne prehaja več skozi prvotni cirukularni 
polarizator. Zrcalo iz desno krožno polariziranega valovanja naredi
levo krožno polarizirano valovanje in obratno, zato nazaj do predmeta
ne pride nič svetlobe (glej sliko~\ref{fig:03_CirkularniOdboj}). 
\begin{figure}[h!]
\centering
\includegraphics[width=7truecm]{slike/03_linodboj.JPG}\hfill
\includegraphics[width=7truecm]{slike/03_circodboj.JPG}
\caption{Linearno polarizirano valovanje pri odboju in prehodu skozi linearni polarizator
vidimo (levo). Cirkularno polarizirano valovanje se pri odboju spremeni iz 
desno polariziranega v levo polarizirano in obratno, zato pri ponovnem 
prehodu skozi cirkularni polarizator slike ni (desno).}
\label{fig:03_CirkularniOdboj}
\end{figure}
\end{example}

\begin{example}{\bf Zamenjava optičnih elementov.}
Poglejmo še učinek vrstnega reda optičnih elementov. Izberimo
kombinacijo linearnega in cirkularnega polarizatorja. V enem primeru postavimo
linearni polarizator pred cirkularnega, v drugem pa za njega. Razlika
v prepuščeni svetlobi jasno kaže pomembnost vrstnega reda optičnih
elementov in seveda tudi vrstnega reda zapisa matrik.
\begin{figure}[h!]
\centering
\includegraphics[width=7truecm]{slike/03_vrstnired1.JPG}\hfill
\includegraphics[width=7truecm]{slike/03_vrstnired2.JPG}
\caption{Učinek vpliva vrstnega reda cirkularnega in linearnega polarizatorja.
Na levi sliki je spredaj linearni polarizator in za njim cirkularni, na desni sliki
je vrstni red obrnjen in svetloba je prepuščena.}
\label{fig:03_VrstniRed}
\end{figure}
\end{example}

\section{Valovna enačba v prevodni snovi}
\label{section:35}
Obravnavajmo za konec še valovno enačbo v prevodni snovi. Snov naj
bo homogena, izotropna in nenabita ($\varrho_e = 0$). Izhajamo
iz Maxwellovih enačb (enačbe~\ref{eq:Maxwell1}--\ref{eq:Maxwell4}) in zveze:
\beq
\mathbf{j}_e = \sigma \mathbf{E},
\label{eq:03_65}
\eeq
ki povezuje gostoto električnega toka $\mathbf{j}_e $ in jakost 
električnega polja $\mathbf{E}$. Sorazmernostni faktor, ki predstavlja 
električno prevodnost, smo označili s $\sigma$. Tipična vrednost
za kovine je $\sigma > 10^6/\si{\ohm\m}$ in za izolatorje 
$\sigma < 10^{-6}/\si{\ohm\m}$. 
Električne tokove moramo upoštevati pri zapisu Amp\`{e}rovega zakona 
(enačba~\ref{eq:Maxwell1}):
\beq
\nabla\times\mathbf{H} =\frac{\partial\mathbf{D}}{\partial t}+\mathbf{j}_e = 
\varepsilon \varepsilon_0 \frac{\partial\mathbf{E}}{\partial t}+\sigma \mathbf{E}.
\label{eq:03_66}
\eeq
Izhajamo iz Faradayevega zakona (enačba~\ref{eq:Maxwell2}) in na njem izvedemo operacijo rotorja:
\beq
\nabla \times \left( \nabla \times  \mathbf{E}\right) = -\nabla\times \left(
\frac{\partial \mathbf{B}}{\partial t}\right) = - \mu \mu_0 \frac{\partial }{\partial t}
\left( \nabla \times \mathbf{H}\right).
\label{eq:03_67}
\eeq
Vstavimo enačbo~(\ref{eq:03_66}) in dobimo:
\beq
\nabla \times \left( \nabla \times  \mathbf{E}\right) =
 -\mu \mu_0 \frac{\partial }{\partial t}
\left( \varepsilon \varepsilon_0 \frac{\partial\mathbf{E}}{\partial t}\right)-
\mu \mu_0 \frac{\partial }{\partial t}\left(\sigma \mathbf{E} \right).
\label{eq:03_671}
\eeq
Upoštevamo še enačbo~(\ref{eq:03_02}) in dobimo zvezo:
\boxeq{eq:telegrafska}{
\nabla^2\mathbf{E} =  \mu \mu_0\varepsilon \varepsilon_0 \frac{\partial^2\mathbf{E}}{\partial t^2}
+ \mu \mu_0 \sigma \frac{\partial \mathbf{E}}{\partial t}.
}
Zapisano enačbo imenujemo telegrafska enačba. Podobno izpeljemo tudi telegrafsko enačbo
za gostoto magnetnega polja $\mathbf{B}$.

Ker v telegrafski enačbi med drugim nastopa tudi prvi odvod po času, po analogiji z mehanskimi
sistemi pričakujemo, da se valovanje v snovi duši oziroma slabi (atenuira). 
Rešitev zato iščemo v obliki ravnega valovanja:
\beq
\mathbf{E}(\mathbf{r},t) = \mathbf{E}_0 e^{i\mathbf{k}\cdot \mathbf{r} - i\omega t},
\label{eq:03_68}
\eeq
pri čemer dopuščamo možnost kompleksnega valovnega vektorja, katerega imaginarni del
bo opisoval pojemanje amplitude. Ko nastavek (enačba~\ref{eq:03_68})
vstavimo v telegrafsko enačbo (enačba~\ref{eq:telegrafska}), dobimo:
\beq
-k^2 \mathbf{E} = \mu \mu_0\varepsilon \varepsilon_0 \left (-\omega^2 \mathbf{E}\right)
+ \mu \mu_0 \sigma \left(-i \omega\right)\mathbf{E}.
\label{eq:03_69}
\eeq
Sledi:
\beq
k^2 = \mu \mu_0\varepsilon \varepsilon_0 \omega^2 + i \mu \mu_0 \sigma\omega = 
\frac{\omega^2}{c_0^2} \varepsilon \mu  + i \frac{\omega^2}{c_0^2}\frac{\sigma \mu}{\varepsilon_0\omega}.
\label{eq:03_70}
\eeq
Vstavimo valovno število v vakuumu $k_0 = \omega/c_0$ in dobimo:
\beq
k^2 = k_0^2 \left( \varepsilon \mu + i \frac{\sigma \mu}{\varepsilon_0\omega} 
\right)\!\!.
\label{eq:03_71}
\eeq
Vpeljemo kompleksni lomni količnik $\mathcal{N}$, tako da velja:
\boxeq{eq:nkompleks}{
k = k_0 \mathcal{N}.
}
Pri tem je:
\boxeq{eq:nkompleks2}{
\mathcal{N}^2 = \varepsilon \mu + i \frac{\sigma \mu}{\varepsilon_0\omega}.
}
Kompleksni lomni količnik $\mathcal{N}$ zapišemo kot vsoto realnega $n'$ in imaginarnega
dela $n''$:
\beq
\mathcal{N}^2 = (n'+in'')^2 = n'^2 -n''^2 + 2i n'n''.
\label{eq:03_72}
\eeq
Označimo realni del $\mathcal{N}^2$ (enačba~\ref{eq:nkompleks2})
z $x = \varepsilon \mu$ in imaginarni del z $y = \sigma \mu/\varepsilon_0\omega$.  
Rešujemo torej enačbo:
\beq
x + iy = n'^2 -n''^2 + 2i n'n''.
\label{eq:03_72a}
\eeq
Ločimo realni del:
\beq
x = n'^2 -n''^2
\label{eq:03_73}
\eeq
in imaginarni del:
\beq
y = 2n'n''.
\label{eq:03_74}
\eeq
Izrazimo $n''$ iz druge enačbe in ga vstavimo v prvo. Dobimo kvadratno enačbo:
\beq
n'^2-(y/2n')^2 = x
\label{eq:03_75}
\eeq
z rešitvijo:
\beq
n'^2 = \left(x + \sqrt{x^2+y^2}\right)/2.
\label{eq:03_76}
\eeq
Pri tem smo se omejili na rešitev s pozitivnim predznakom, saj je negativen predznak
za navadne snovi nesmiseln. Iz enačbe~(\ref{eq:03_73}) izračunamo še imaginarni del, 
ki je enak:
\beq
n''^2 = \left(-x + \sqrt{x^2+y^2}\right)/2.
\label{eq:03_77}
\eeq
Vstavimo izraza za $x$ in $y$ in dobimo:
\beq
n'^2 = \frac{1}{2}\left(\varepsilon \mu + \sqrt{(\varepsilon \mu)^2 + 
\left(\frac{\sigma \mu}{\varepsilon_0\omega}\right)^2}\right)
\label{eq:03_78}
\eeq
in
\beq
n''^2 = \frac{1}{2}\left(-\varepsilon \mu + \sqrt{(\varepsilon \mu)^2 + 
\left(\frac{\sigma \mu}{\varepsilon_0\omega}\right)^2}\right)\!\!.
\label{eq:03_79}
\eeq
Pogosto nas zanimajo nemagnetne snovi, v katerih je $\mu=1$. V takih
snoveh se kvadrat realnega dela lomnega količnika poenostavi v :
\beq
n'^2 = \frac{1}{2}\left(\varepsilon + \sqrt{\varepsilon^2 + 
\left(\frac{\sigma}{\varepsilon_0\omega}\right)^2}\right)\!\!,
\label{eq:03_80}
\eeq
kvadrat imaginarnega dela pa v:
\beq
n''^2 = \frac{1}{2}\left(-\varepsilon + \sqrt{\varepsilon^2 + 
\left(\frac{\sigma}{\varepsilon_0\omega}\right)^2}\right)\!\!.
\label{eq:03_81}
\eeq
Vstavimo zdaj izračunani lomni količnik v nastavek za jakost električnega polja 
(enačba~\ref{eq:03_68}) in poglejmo
primer, ko se svetloba širi v smeri $z$. Dobimo:
\beq
\mathbf{E} = \mathbf{E}_0 e^{ik_0\mathcal{N}z - i\omega t} = 
\mathbf{E}_0 e^{ik_0 n'z - i\omega t} \cdot e^{-k_0n''z}.
\label{eq:03_82}
\eeq
Zadnji člen opisuje eksponentno pojemanje amplitude polja z globino $z$ in ga pogosto
pišemo kot $\exp(-\kappa z)$, pri čemer je $\kappa = k_0 n''$.

V kovinah je prevodnost zelo velika in velja:
\beq
\frac{\sigma}{\omega\varepsilon_0} \gg \varepsilon.
\label{eq:03_83}
\eeq
Potem lahko imaginarni del lomnega količnika zapišemo kot:
\beq
n'' \approx \sqrt{\frac{\sigma}{2 \omega \varepsilon_0}}.
\label{eq:03_84}
\eeq
Parameter $\kappa$ je:
\beq
\kappa = k_0 n'' = \frac{\omega}{c_0} \sqrt{\frac{\sigma}{2 \omega \varepsilon_0}} = \sqrt{\frac{\mu_0 \omega \sigma}{2}}.
\label{eq:03_85}
\eeq
Nazornejše je vpeljati vdorno globino:
\beq
d = \kappa^{-1} = \sqrt{\frac{2}{\mu_0 \omega \sigma}},
\label{eq:03_86}
\eeq
ki predstavlja karakteristično globino pojemanja električne poljske jakosti.
V kovinah je zaradi velike prevodnosti vdorna globina zelo majhna. Večina elektromagnetnega
valovanja oziroma izmeničnega toka zato teče po površini prevodnih snovi. Ta pojav poznamo pod imenom
kožni pojav.

\begin{example}{\bf Vdorna globina v bakru.}
Specifična upornost bakra je $\xi = 0,017~\si{\ohm\,\milli\metre^2/\metre}$ in 
prevodnost $\sigma = 1/\xi = 58 \times 10^6/\si{\ohm\metre}$. 
Vdorna globina je odvisna od frekvence elektro\-mag\-net\-nega valovanja, 
zato izračunajmo nekaj primerov: 
\begin{center}
\begin{tabular}{|c|c|}
\hline
$\nu~[\si{Hz}]$ & $d~[\si{nm}]$\\ \hline
50 & $\approx 10~\si{mm}$\\ \hline
$10^6$ & $\approx 100~\si{\micro\metre}$\\ \hline
$10^{10}$ & $\approx 1~\si{\micro\metre}$\\ \hline
$10^{15}$ & $\approx 3~\si{\nano\metre}$\\ \hline
\end{tabular}
\end{center}

Vdorna globina za vidno svetlobo je v bakru torej nekaj nanometrov. 
Izredno kratka vdorna globina v kovinah predstavlja velik problem pri izdelavi prozornih elektrod, 
ki jih potrebujemo na primer za izdelavo sončnih celic
ali tekočekristalnih zaslonov. Zato za ta namen navadno uporabljamo
kovine z razmeroma majhno prevodnostjo (npr. indijev 
kositrov oksid, ITO) in veliko vdorno globino. Debelina plasti, ki
jo nanesemo na steklo in ki še prepušča večino vpadne svetlobe, je 
v takih kovinah razmeroma velika, tipično 
okoli $100~\si{nm}$. 
\end{example}
